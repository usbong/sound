Kumusta! Ngayong gabi magsasanay ulit tayo sa wikang Filipino. Kahapon, araw ng Sabado, hindi na ako nakagawa nitong sulatin, sapagkat pansamantalang inihinto ko ang aking mga recording upang pagalingin ang aking lalamunan. 

Alam natin na may mga pagkakataong kinakailangan nating lakasan ang ating tinig upang madinig ng ating kausap, o kaya naman sa aking sitwasyon, sumisigaw ako pagkatapos ko gawin ang aking 4km pagtatakbo sa Sports Center.

Itinigil ko na ang pagsigaw pagkatapos ng aking pagtakbo, at umiiwas na ako sa pagkausap sa mga taong hirap makadinig, o kaya nagbibingihan.

Kung kaya't, sa halip na mga recording, sa loob ng dalawang linggo, pinagpasiyahan kong isulat ang aking mga natututunan sa mga video na pinanonood ko sa YouTube.

Sinusulat ko ang mga salaysay tulad sa aking pagsasalita sa mga recording. Kaya lang, napansin ko na paminsan lumalaktaw ako ng mga salita kapag isinusulat ko na ang mga bagay sa aking isipan. Ibig sabihin na higit na mabilis isipin ang mga bagay-bagay, at kapag isusulat na ang mga ito gamit halimbawa ang keyboard at kompyuter, hindi makahabol ang mga ito nang maigi.

Dagdag pa rito, batay sa wika, higit na kumakaunti ang nasasabi ko kapag magkatulad ang haba ng panahon na aking igugugol o ilalaan sa gawaing ito.

Natuklasan ko kasi na sa wikang Tsino, may mga salita na iisa ang pagbikas, subalit iba ang ginagamit na titik Tsino kapag isinulat na ito. Tulad sa wikang Hapon naman, kinakailangan kong hanapin at tukuyan kung aling salita ba ang ibig sabihin ko mula sa mga naroon na iisa o magkahawig ang pagbikas. Nakababagal ang mga ito.

OK. Mukhang nakalagpas na ako ng 5 minuto, ihinto na natin ang pagsasanay ngayong gabi, at magpapatuloy pa ulit tayo sa sumunod na Sabado't Linggo. Maraming salamat po.
